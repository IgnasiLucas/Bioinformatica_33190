## Introducció
L'objectiu d'aquest repositori és compartir els materials del curs de Bioinformàtica
del grau de Biotecnologia de la Universitat de València, i permetre que qualsevol
persona ajude a millorar-los. Està especialment destinat als i a les estudiants del
curs de Bioinformàtica, que podrien no tenir cap experiència prèvia en l'ús de *git* ni
de cap altre sistema de control de versions.

## Directrius per contribuir
Com que la Universitat de València encara no ofereix cap plataforma per compartir
repositoris de *git* (com ara un Gitlab), ens veiem obligats a utilitzar el servei
gratuït de Github. Això vol dir que qui vulga contribuir a aquests materials ha
de crear un compte d'usuari a Github i acceptar les seues condicions d'ús. Una vegada
creat el compte i després d'haver instal·lat *git* a l'ordinador, el procediment
seria el següent:

- Crear una "forquilla" (*fork*) del repositori, clicant a la icona que diu "fork".
- *Clonar* el repositori a l'ordinador personal.
- Editar la còpia clonada i utilitzar `git add` i `git commit` per guardar els canvis a `.git`.
- Empényer (*push*) els canvis a la forquilla pròpia en Github.
- Crear un *pull request* perquè jo sàpiga que has introduït canvis, per si els vull afegir.

Un bon punt de començament per aprendre tot açò és el llibre [Pro Git](https://git-scm.com/book/en/v2).

A més dels *pull request*, Github ens ofereix els *issues*, que van molt bé per
mantenir un llistat de tasques a realitzar, i on podem fer comentaris i discutir els
canvis, a manera de fòrum.

Les contribucions poden ser de qualsevol tipus:

- Correcció d'errors a les diapositives.
- Actualització de continguts.
- Suggeriments de canvis al programa.
- Traduccions a altres idiomes (l'idioma del curs és el castellà).
- Elaboració d'apunts.
- Etc.

Totes les contribucions han de poder ser alliberades al domini públic amb la llicència
**Creative Commons Attribution-ShareAlike 4.0** (CC BY-SA), el text complet de la
qual podeu consultar a l'arxiu LICENSE.txt, i també al web
[https://creativecommons.org/licenses/by-sa/4.0/](https://creativecommons.org/licenses/by-sa/4.0/).
En resum, el material dipositat ací es pot redistribuïr, modificar i utilitzar lliurement,
fins i tot amb finalitats comercials, sempre que es done crèdit a les persones que
l'han creat i si els materials derivats es comparteixen amb la mateixa llicència.

## Per què hauria de contribuir?
- Perquè és una oportunitat d'aprendre el flux de treball típic dels projectes
  col·lectius amb *git*.
- Perquè el teu nom quedarà associat als canvis que hages proposat en l'historial
  inesborrable del repositori. És a dir: reps crèdit per la teua contribució, i
  ho pots afegir al teu CV, per què no?
- Perquè és un orgull ajudar a què les promocions futures tinguen unes diapositives
  o uns apunts de Bioinformàtica millors.
- Etc.

## Codi de conducta
Si la gent s'engresca i comencem a col·laborar, açò podria acabar convertint-se en
una petita comunitat. Sobre tot als *issues*, hem de cuidar molt els comentaris,
per tal de mantenir el respecte i evitar ofendre ningú. Qualsevol persona que vulga
ajudar és benvinguda.
